K. br. 193/20
U IME CRNE GORE
OSNOVNI SUD U PODGORICI, sudija Nenad Vujanović, uz učešće Nataše Paunović, kao zapisničara, u krivičnom predmetu protiv okrivljenog R. R., koga u postupku brani advokat M. Š. i okrivljenog D. S., koga u postupku brani
advokat I. B., zbog krivičnog djela nezakonit ribolov iz čl. 326 st. 2 u vezi čl. 23 Krivičnog zakonika Crne Gore, postupajući po optužnom predlogu ODT Podgorica Kt.br. 359/20 od 18.03.2020. godine, nakon pravosnažnosti
rješenja o usvajanju sporazuma o priznanju krivice, dana 23.06.2020. godine, donio je
P R E S U D U
Okrivljeni:
R. R., zvani R., JMB xxxxxxxxxxxxx, od oca Ž. i majke N., rođene Ž., rođen xx.xx.19xx. godine u Podgorici, sa prebivalištem u mjestu M. bb, državljanin Crne Gore, nezaposlen, oženjen, otac troje djece, završio osnovnu školu,
lošeg imovnog stanja, osuđivan presudom Osnovnog suda u Podgorici K. br. 426/95 od 12.03.1996. godine, zbog krivičnog djela nedozvoljena trgovina iz čl. 131 st. 1 KZ RCG, na novčanu kaznu u iznosu od 1.000,00 dinara
(jednuhiljadudinara), presudom Osnovnog suda u Podgorici K. br. 8156/99 od 02.08.2004. godine, zbog krivičnog djela prikrivanje iz čl. 161 st. 3 tač. 1 KZ RCG, na novčanu kaznu u iznosu od 1.000,00 eura (jednuhiljadueura), te
presudom Osnovnog suda u Podgorici K. br. 420/16 od 18.04.2017. godine, zbog krivičnog djela nezakonit ribolov iz čl. 326 st. 2 u vezi st. 1 u vezi čl. 23 st. 2 Krivičnog zakonika Crne Gore, izrečena uslovna osuda 2 (dva) mjeseca
zatvora uslovno na 1 (jednu) godinu, u pritvoru od 12.03.2020. godine do 20.03.2020. godine.
D. S., JMB xxxxxxxxxxxxx, od oca V. i majke S., rođene K., rođen xx.xx.19xx. godine u Podgorici, sa prebivalištem u Podgorici, V. bb, državljanin Crne Gore, nezaposlen, neoženjen, bez djece, završio srednju školu, lošeg imovnog
stanja, neosuđivan, lišen slobode od 12.03.2020. godine do 15.03.2020. godine.
K r i v i s u
Što su:
Dana 12.03.2020. godine, oko 11,00 časova, na Skadarskom jezeru, u mjestu Šarova topola, Glavni grad Podgorica, zajedno i po prethodnom dogovoru, svjesni svog djela čije su izvršenje htjeli, znajući da je isto zabranjeno,
lovili ribu električnom strujom-dva akumulatora, pretvaračem struje marke Lanjing DC12,LJ15000VP i kablovima, sredstvima kojima se masovno uništavaju životinje, a čije korištenje je zabranjeno shodno čl. 19 st. 1 tač. 4
Zakona o slatkovodnom ribarstvu (Službeni list CG, br. 17/2018 od 20.03.2018) i tom prilikom ulovili 81 kg ribe, od čega 5 kg kineza i 76 kg krapa, u čemu ih je otkrio policijski službenik Sektora granične policije V. B., prilikom
pregleda putničkog vozila marke Golf 3, registarskih oznaka NK CL xxx, kojim je upravljao okrivljeni R. R..
-čime su kao saizvršioci izvršili krivično djelo nezakonit ribolov iz čl. 326 st. 2 u vezi čl. 23 Krivičnog zakonika Crne Gore.
Pa sud okrivljenog R. R., primjenom citirane zakonske odredbe, te čl. 4 st. 2, čl. 32, 34, 36a, 42 st. 1 i čl. 51 Krivičnog zakonika Crne Gore, te čl. 226, 229 i 374 Zakonika o krivičnom postupku
O S U Đ U J E
Na kaznu zatvora u trajanju od 3 (tri) mjeseca, u koju kaznu mu se ima uračunati vrijeme provedeno u pritvoru od 12.03.2020. godine do 20.03.2020. godine, koju kaznu će nakon pravosnažnosti presude izdržavati u
prostorijama za stanovanje, s tim da okrivljeni ne smije napuštati prostorije u kojima stanuje, osim u slučajevima propisanim zakonom kojim se uređuje izvršenje krivičnih sankcija, a ukoliko okrivljeni jednom u trajanju preko
šest časova ili dva puta u trajanju do šest časova samovoljno napusti prostorije u kojima stanuje, sud će mu odrediti da ostatak kazne zatvora izdrži u Upravi za izvršenje krivičnih sankcija-Zatvoru Podgorica.
Dok sud okrivljenom D. S. primjenom citirane zakonske odredbe, te čl. 4 st. 2, čl. 42 st. 1, čl. 51, čl. 52 st. 2, čl. 53 i čl. 54 Krivičnog zakonika Crne Gore, te čl. 226, 229 i 374 Zakonika o krivičnom postupku i z r i č e
USLOVNU OSUDU
Kojom mu utvrđuje kaznu zatvora u trajanju od 2 (dva) mjeseca i istovremeno određuje da se ista neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.
Ukoliko dođe do opoziva uslovne osude, okrivljenom Davoru Sjekloći se u utvrđenu kaznu zatvora ima uračunati vrijeme lišenja slobode od 12.03.2020. godine do 15.03.2020. godine.
Na osnovu čl. 75 u vezi čl. 326 st. 4 Krivičnog zakonika Crne Gore, okrivljenim se izriče
MJERA BEZBJEDNOSTI
ODUZIMANJE PREDMETA
I to: dva akumulatora, pretvarača struje marke Lanjing DC 12, LJ15000VP i rezervoara za gorivo od 20 litara, kao predmeta izvršenja krivičnog djela.
Obavezuju se okrivljeni da na ime troškova krivičnog postupka plate ovom sudu iznose od po 30,00 €, u roku od 15 od dana pravosnažnosti presude pod prijetnjom izvršenja.
O b r a z l o ž e nj e
Optužnim predlogom ODT-a Podgorica Kt.br. 359/20 od 18.03.2020. godine, okrivljenim R. R. i D. S. je stavljeno na teret da su kao saizvršioci izvršili krivično djelo nezakonit ribolov iz čl. 326 st. 2 u vezi čl. 23 Krivičnog zakonika
Crne Gore.
Dana 19.06.2020. godine Osnovno državno tužilaštvo u Podgorici je u smislu čl. 300 st. 3 ZKP-a, sudu dostavilo sporazum o priznanju krivice Kt.br. 359/20 od 19.06.2020. godine, zapisnik o pregovaranju i dva zapisnika o
priznanju okrivljenih R. R. i D. S., istih poslovnih oznaka i datuma, radi donošenja odluke o zaključenom sporazumu o priznanju krivice, sa predlogom da se isti usvoji.
Na ročištu za razmatranje sporazuma, održanom dana 23.06.2020. godine, sud je izvršio uvid u dokaze predložene optužnim predlogom i to: u iskaz svjedoka V. B., dat pred Osnovnim državnim tužilaštvom u Podgorici, na
zapisnik o saslušanju svjedoka od 18.03.2020. godine, u iskaz svjedoka D. K. P., dat pred Osnovnim državnim tužilaštvom u Podgorici, na zapisnik o saslušanju svjedoka od 18.03.2020. godine, u službenu zabilješku Uprave
policije-Sektora granične policije broj 113/20 od 12.03.2020. godine, u zapisnik o izvršenom inspekcijskom pregledu Ministarstva poljoprivrede i ruralnog razvoja br. 318/1-46 od 12.03.2020. godine, sačinjen u vidu službene
zabilješke, u uvjerenje iz kaznene evidencije na ime okrivljenog R. R., izdato od strane Ministarstva pravde pod brojem 05/2-041-4911/20 od 11.05.2020. godine, te u uvjerenje iz kaznene evidencije na ime okrivljenog D. S.,
izdato od strane ovog suda pod brojem KE 825/20 od 08.05.2020. godine,
Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je cijenio sadržinu navedenih dokaza, iz kojih nesumnjivo proizilazi da su okrivljeni R. R. i D.
S. u vrijeme, mjesto i na način opisan u izreci presude kao saizvršioci izvršili krivično djelo nezakonit ribolov iz čl. 326 st. 2 u vezi čl. 23 Krivičnog zakonika Crne Gore, za koje ih je ovaj sud oglasio krivim, nakon što je u svemu
prihvatio sporazum o priznanju krivice.
Odlučujući o krivičnim sankcijama iz sporazuma o priznanju krivice, zaključenog između stranaka, sud je našao da je predlog stranaka u vezi sa istom prihvatljiv. Naime, okrivljeni R. R. je ranije više puta osuđivan, što je sud
utvrdio iz citiranog uvjerenja iz kaznene evidencije izdatog na njegovo ime, a između ostalog i za isto krivično djelo, dok okrivljeni D. S. ranije nije osuđivan, što je takođe utvrđeno iz uvjerenja iz kaznene evidencije na njegovo
ime, shodno čemu su po ocjeni suda, a imajući u vidu prednje, kazna zatvora na koju je osuđen okrivljeni R. R., a koju će nakon pravosnažnosti presude izdržavati u prostorijama za stanovanje, te izrečena uslovna osuda
okrivljenom D. S., srazmjerne stepenu krivice okrivljenih i težini učinjenog krivičnog djela i sa istim će se u potpunosti ostvariti svrha kažnjavanja iz čl. 32 Krivičnog zakonika Crne Gore, te svrha izricanja uslovne osude iz čl. 52
st. 2 Krivičnog zakonika Crne Gore, tj. da okrivljeni ubuduće ne vrše krivična djela, a u okviru opšte svrhe izricanja krivičnih sankcija iz čl. 4 Krivičnog zakonika Crne Gore. Okrivljenom R. R. se u kaznu zatvora na koju je osuđen,
a koju će nakon pravosnažnosti presude izdržavati u prostorijama za stanovanje, ima uračunati vrijeme provedeno u pritvoru od 12.03.2020. godine do 20.03.2020. godine, a okrivljenom D. S., ukoliko dođe do opoziva uslovne
osude, ima uračunati vrijeme lišenja slobode od 12.03.2020. godine do 15.03.2020. godine, a sve shodno čl. 51 Krivičnog zakonika Crne Gore.
Sud je okrivljenim, na osnovu čl. 75 u vezi čl. 326 st. 4 Krivičnog zakonika Crne Gore, izrekao i mjeru bezbjednosti oduzimanja predmeta i to: dva akumulatora, pretvarača struje marke Lanjing DC 12,LJ15000VP i rezervoara za
gorivo od 20 litara, kao predmeta izvršenja krivičnog djela.
Okrivljeni su shodno čl. 226 i 229 ZKP-a, obavezani da ovom sudu plate troškove krivičnog postupka, u iznosima od po 30,00 eura, koji se odnose na sudski paušal, u roku od 15 dana po pravosnažnosti presude, pod prijetnjom
izvršenja.
Na osnovu izloženog, a shodno čl. 303 st. 1 Zakonika o krivičnom postupku odlučeno je kao u izreci presude.
OSNOVNI SUD U PODGORICI
Dana 23.06.2020. godine
S U D I J A
Nenad Vujanović s.r.
PRAVNA POUKA
Protiv ove presude dozvoljena je žalba,
ako presuda nije u skladu sa zaključenim sporazumom,
u roku od 8 dana od dana prijema pisanog otpravka iste,
Višem sudu u Podgorici, a preko ovog suda.
ZTO-Paunović Nataša
Dn-a: Po primjerak presude dostaviti:
-ODT-u Podgorica
-okrivljenim
-braniocima okrivljenih
-u spise
Postupljeno dana: _________2020.godine
Osnovni Sud u Podgorici
K 193/2020
23. Jun 2020

Email

Facebook

LinkedIn

Twitter

Štampa