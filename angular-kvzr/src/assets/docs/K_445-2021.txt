K.br. 445/21
U IME CRNE GORE
OSNOVNI SUD U PODGORICI, sudija Larisa Mijušković-Stamatović, uz učešće zapisničara Marine Sekulić, u krivičnom postupku protiv okrivljenih V. M. i M. P., zbog krivičnog djela nezakonit ribolov iz čl. 326 st. 1 u vezi čl. 23 st. 2
Krivičnog zakonika Crne Gore, rješavajući po optužnom predlogu Osnovnog državnog tužilaštva u Podgorici Kt.br. 622/21 od 09.06.2021. godine, nakon održanog glavnog i javnog pretresa dana 19.07.2021. godine, u prisustvu
zastupnika optužbe Aleksandre Rakočević, savjetnika na radu u Osnovnom državnom tužilaštvu u Podgorici i okrivljenih, donio je, a dana 20.07.2021. godine i javno objavio,
P R E S U D U
Okrivljeni:
V. M., zvani V., JMB xxxxxxxxxxxxx, od oca S. i majke Lj., rođene M., rođen xx.xx.19xx. godine u Podgorici, sa prebivalištem u Podgorici, M. broj xx-GO Golubovci, državljanin Crne Gore, po zanimanju ekonomski tehničar, oženjen,
bez djece, završio srednju školu, lošeg imovnog stanja, neosuđivan.
M. P., JMB xxxxxxxxxxxxx, od oca R. i majke S., rođene B., rođen xx.xx.19xx. godine u Podgorici, sa prebivalištem u Podgorici, B. bb-GO Golubovci, državljanin Crne Gore, po zanimanju vozač, neoženjen, bez djece, završio
srednju školu, lošeg imovnog stanja, neosuđivan.
K r i v i s u
Što su:
Dana 02.04.2021. godine, oko 10,00 časova, u mjestu Đ. G., na Skadarskom jezeru, Opština Podgorica, zajedno i po prethodnom dogovoru, svjesni svoga djela čije izvršenje su htjeli i znajući da je isto zabranjeno, suprotno čl. 19
st. 1 tač. 18 Zakona o slatkovodnom ribarstvu i akvakulturi ("Službeni list Crne Gore", broj 17/2018 od 20.03.2018. godine), i suprotno tač. 44 alineja 4 Naredbe o izmjenama Naredbe o ribolovnim zabranima, lovostaju i
minimalnim veličinama riba i drugih vodenih organizama ispod kojih je zabranjen ulov ("Službeni list Crne Gore", broj 37/2020 od 24.04.2020. godine), u vrijeme lovostaja, mrežom lovili ribu, kojom prilikom su ulovili jedan
komad ribe zvane "karaš".
-čime su kao saizvršioci izvršili krivično djelo nezakonit ribolov iz čl. 326 st. 1 u vezi čl. 23 st. 2 Krivičnog zakonika Crne Gore.
Pa im sud primjenom citiranih zakonskih odredbi, te odredbi čl. 4 st. 2, čl. 42 st. 1, čl. 52 st. 1, čl. 53 i 54 Krivičnog zakonika Crne Gore, kao i odredbi čl. 226, 229 i 374 Zakonika o krivičnom postupku, i z r i č e
USLOVNE OSUDE
Kojima okrivljenim V. M. i M. P. utvrđuje kazne zatvora u trajanju od po 30 (trideset) dana i istovremeno određuje da se iste neće izvršiti, ako okrivljeni u roku od 1 (jedne) godine po pravosnažnosti presude ne učine novo
krivično djelo.
Obavezuju se okrivljeni da u korist budžeta Crne Gore, plate troškove krivičnog postupka u iznosima od po 30,00 eura na ime sudskih paušala, u roku od 15 dana po pravosnažnosti presude, pod prijetnjom prinudnog
izvršenja.
O b r a z l o ž e nj e
Optužnim predlogom Osnovnog državnog tužilaštva u Podgorici Kt.br. 622/21 od 09.06.2021. godine, okrivljenim V. M. i M. P. je stavljeno na teret da su kao saizvršioci izvršili krivično djelo nezakonit ribolov iz čl. 326 st. 1 u vezi
čl. 23 st. 2 Krivičnog zakonika Crne Gore. Zastupnik optužbe je u završnoj riječi u cjelosti ostao pri podnijetom optužnom predlogu, navodeći da smatra da je izvedenim dokazima nesumnjivo utvrđeno da su okrivljeni kao
saizvršioci izvršili krivično djelo stavljeno im na teret, zbog čega je konačno predložio sudu da ih oglasi krivim i osudi u skladu sa zakonom, te da izrekne mjeru bezbjednosti oduzimanja predmeta koji su predmet izvršenja
krivičnog djela.
Okrivljeni V. M. je u odbrani datoj na glavnom pretresu u svemu ponovio odbranu datu pred Osnovnim državnim tužilaštvom u Podgorici, na zapisnik o saslušanju osumnjičenog od 04.06.2021. godine, u bitnom navodeći da ne
spori da je kao saizvršilac sa okrivljenim M. P. izvršio krivično djelo stavljeno mu na teret, te pojasnio da su se predmetnog jutra, oko 07-08,00 časova, on i njegov drug, a ovdje drugookrivljeni M. P. po prethodnom dogovoru,
uputili drvenim čunom zelene boje sa motorom "Yamaha" i rezervoarom u koji može da stane 12 litara goriva, a koji je njegovo vlasništvo, te kojim je upravljao okrivljeni P., na Skadarsko jezero, kako bi ulovili nešto ribe za
njihove lične potrebe, a ne za prodaju, a takođe su sa sobom kao opremu za izlov ribe, ponijeli i koristili mrežu popusnicu, odnosno krapnjaču, koju su ostavili na određenom mjestu-zvanom Đ. G.. Nije sporio ni to da su njih
dvojica oko 10,00 časova, zatečeni u mjestu Đ. G., od strane radnika NP "Skadarsko jezero", baš u trenutku kada je on vadio mrežu sa ribom, pri čemu su tom prilikom u mreži ulovili samo jednu ribu, zvanu karaš, dok je
okrivljeni P. i dalje upravljao plovilom. Naveo je i to da ne spori da su kako on, tako i okrivljeni P. znali da je na snazi ribolovni zabran i da ne smiju lovili ribu, odnosno da su toga bili svjesni, te da su sa nadzornicima NP
"Skadarsko jezero" pristupili u njihove službene prostorije, gdje su obojica potpisali zapisnik o izvršenoj kontroli, a on je sam potpisao potvrdu o privremeno oduzetim predmetima, jer su sredstva koja su oduzeta njegovo
vlasništvo. Konačno je naveo da mu je žao što je došlo do predmetnog događaja i da se kaje, te da je spreman da snosi posljedice učinjenog i da odgovara.
Okrivljeni V. M. je u završnoj riječi naveo da ostaje pri navodima odbrane, te ponovio da se kaje zbog učinjenog i da moli sud samo ako može da mu ne oduzme sredstva koja su mu privremeno oduzeta, odnosno da mu ne
izriče mjeru bezbjednosti oduzimanja predmeta.
Okrivljeni M. P. je u odbrani datoj na glavnom pretresu u svemu ponovio odbranu datu pred Osnovnim državnim tužilaštvom u Podgorici, na zapisnik o saslušanju osumnjičenog od 04.06.2021. godine, u bitnom navodeći da ne
spori da je kao saizvršilac sa okrivljenim M. izvršio krivično djelo stavljeno mu na teret, te pojasnio da se predmetnog jutra, oko 07,00 časova, a po prethodnom dogovoru sa svojim prijateljem, a ovdje prvookrivljenim
Vukašinom M., uputio M. drvenim čunom zelene boje sa motorom "Yamaha" i rezervoarom od 12 litara goriva, a kojim je on upravljao, na Skadarsko jezero, kako bi ulovili nešto ribe za svoje lične potrebe, a ne za prodaju, pri
čemu su od opreme za izlov ribe, koristili još mrežu, tačnije-popusnicu, odnosno krapnjaču, koju su ostavili na određenom mjestu-zvanom Đ. G.. Naveo je i to da su negdje oko 10 časova, njih dvojica zatečeni na Skadarskom
jezeru u mjestu Đ. G. od strane nadzornika NP "Skadarsko jezero" S. J. i N. R., baš u trenutku kada je okrivljeni M. vadio mrežu sa ribom, dok mu je on pomagao na način što je upravljao plovilom, te da su ovom prilikom bili
ulovili samo jednu ribu, zvanu karaš. Istakao je i to da su i on i okrivljeni M. znali da je na snazi ribolovni zabran i da ne smiju loviti ribu mrežom, ali da su to svjesno uradili, iz razonode i da bi "oprigali" po koju ribu, nakon čega
su sa nadzornicima otišli u njihove službene prostorije. Konačno je istakao da mu je žao što je došlo do predmetnog događaja i da se kaje, te da je spreman da snosi posljedice učinjenog i da odgovara, kao i istakao da inače
nikada ne ide u ribolov.
Okrivljeni M. P. je u završnoj riječi takođe ostao pri navodima odbrane, te ponovio da mu je jako žao, i da se inače ne bavi ribolovom, te da mu se ništa slično neće ponoviti.
Sud je u dokaznom postupku na glavnom pretresu pročitao službenu zabilješku JP za Nacionalne parkove Crne Gore-Nacionalnog parka Skadarsko jezero-Službe zaštite broj 4114/2 od 02.04.2021. godine, potvrdu o
privremeno oduzetim sredstvima JP za Nacionalne parkove Crne Gore-Nacionalnog parka Skadarsko jezero-Službe zaštite broj 4114/2 od 02.04.2021. godine, na ime V. M., zapisnik o izvršenoj kontroli JP za Nacionalne parkove
Crne Gore-Nacionalnog parka Skadarsko jezero-Službe zaštite broj 4114/2 od 02.04.2021. godine, te konačno po službenoj dužnosti pročitao uvjerenje iz kaznene evidencije na ime okrivljenog V. M., izdato od strane
Ministarstva pravde, ljudskih i manjinskih prava pod brojem KE 1013/21 od 14.06.2021. godine i uvjerenje iz kaznene evidencije na ime okrivljenog M. P., izdato od strane Ministarstva pravde, ljudskih i manjinskih prava pod
brojem KE 1012/21 od 14.06.2021. godine.
Zastupnik optužbe je na glavnom pretresu odustao od dokaznog predloga da se vrši uvid u CD sa fotografijama, pa je sud procesnim rješenjem na glavnom pretresu odlučio da se u dokaznom postupku ne vrši uvid u CD sa
fotografijama, a imajući u vidu potpuno i jasno priznanje okrivljenih.
Iz službene zabilješke JP za Nacionalne parkove Crne Gore- Nacionalnog parka Skadarsko jezero-Službe zaštite broj 4114/2 od 02.04.2021. godine, u dijelu neposrednih opažanja, proizilazi da su ribočuvari predmetnog dana
vršili patrolnu djelatnost u zoni nacionalnog parka Skadarsko jezero u mjestu Đ. G., te da su u 10,00 časova, zatekli lica V. M. i M. P.-ovdje okrivljene, da vrše izlov ribe sa mrežom-popunicom, kojom prilikom su ulovili jednu ribu
karaš. Konačno je konstatovano da su navedena lica priveli sa zaplijenjenim sredstvima na Vranjinu u službene prostorije, gdje su od njih uzeti neophodni podaci.
Iz potvrde o privremeno oduzetim sredstvima JP za Nacionalne parkove Crne Gore-Nacionalnog parka Skadarsko jezero-Službe zaštite broj 4114/2 od 02.04.2021. godine, na ime V. M., proizilazi da su ribočuvari-nadzornici N.
R. i S. J. od lica V. M.-ovdje prvookrivljenog privremeno oduzeli drveni čun-3 kolomata zelene boje, mrežu popusnicu krapnjaču, motor "Yamaha" 6 ks, broj M140429910, rezervoar od 12 litara i jednu ribu karaš, koju potvrdu je
okrivljeni M. uredno potpisao.
Iz zapisnika o izvršenoj kontroli JP za Nacionalne parkove Crne Gore-Nacionalnog parka Skadarsko jezero-Službe zaštite broj 4114/2 od 02.04.2021. godine, proizilazi da je dana 02.04.2021. godine, u 10,00 časova u mjestu Đ.
G., na Skadarskom jezeru, izvršena kontrola nad licima V. M. i M. P., od strane nadzornika N. R., a u prisustvu svjedoka S. J., takođe nadzornika, te da je kontrolom utvrđeno da su navedena lica vršila izlov ribe mrežom
"popunicom" za vrijeme lovostaja, na koji način su ulovili jednu ribu-karaš. Konačno je konstatovano da je od navedenih lica-ovdje okrivljenih oduzeta mreža, drveni čun i motor "Yamaha" 6 ks, kao i jedna riba karaš, te da su
se isti ponašali maksimalno korektno, pri čemu je uvidom u navedeni zapisnik utvrđeno da je isti potpisan od strane ovdje okrivljenih, kao i ribočuvara.
Iz uvjerenja iz kaznene evidencije na ime okrivljenog V. M., izdatog od strane Ministarstva pravde, ljudskih i manjinskih prava pod brojem KE 1013/21 od 14.06.2021. godine, proizilazi da isti do sada nije osuđivan.
Iz uvjerenja iz kaznene evidencije na ime okrivljenog M. P., izdatog od strane Ministarstva pravde, ljudskih i manjinskih prava pod brojem KE 1012/21 od 14.06.2021. godine, proizilazi da isti do sada nije osuđivan.
Ocjenom navoda optužbe, odbrana okrivljenih, te svih izvedenih dokaza, kako pojedinačno, tako i u njihovoj međusobnoj vezi, sud je na nesumnjiv način utvrdio da su okrivljeni V. M. i M. P. kao saizvršioci izvršili krivično djelo
stavljeno im na teret, na način, mjesto i u vrijeme, kako je to bliže predstavljeno izrekom ove presude.
Naime, sud je u postupku na nesumnjiv način utvrdio da su okrivljeni V. M. i M. P. dana 02.04.2021. godine, oko 10,00 časova, u mjestu Đ. G., na Skadarskom jezeru, Opština Podgorica, zajedno i po prethodnom dogovoru,
suprotno čl. 19 st. 1 tač. 18 Zakona o slatkovodnom ribarstvu i akvakulturi ( "Službeni list Crne Gore", broj 17/2018 od 20.03.2018. godine), i suprotno tač. 44 alineja 4 Naredbe o izmjenama Naredbe o ribolovnim zabranima,
lovostaju i minimalnim veličinama riba i drugih vodenih organizama ispod kojih je zabranjen ulov ("Službeni list Crne Gore", broj 37/2020 od 24.04.2020. godine), u vrijeme lovostaja, mrežom lovili ribu, kojom prilikom su
ulovili jedan komad ribe zvane "karaš".
Naprijed navedeno činjenično stanje, sud je utvrdio iz svih izvedenih dokaza, a prvenstveno iz odbrana okrivljenih V. M. i M. P., koji nijesu sporili da su se dana 02.04.2021. godine, oko 07,00 časova, zajedno i po prethodnom
dogovoru da ulove malo ribe za svoje potrebe, iako su znali i bili svjesni da je na snazi ribolovni zabran, čunom zelene boje sa motorom „Yamaha“ i rezervoarom u koji može da stane 12 litara goriva, koji je vlasništvo M., a kojim
je upravljao P., uputili na Skadarsko jezero, te da su u mjestu Đ. G. postavili mrežu popusnicu-odnosno krapnjaču, koju su takođe ponijeli kao sredstvo za izlov ribe, kao i da su se u cilju vađenja mreže i ulovljene ribe, na isti
način vratili na ovo mjesto oko 10,00 časova, pri čemu su u podizanju mreže, u koju se ulovio samo jedan komad ribe, zvane karaš, zatečeni od strane nadzornika JP Skadarsko jezero, te privedeni u njihove službene prostorije,
gdje su od okrivljenog V. M., obzirom da je isti vlasnik, privremeno oduzeti drveni čun- 3 kolomata zelene boje, mreža popusnica krapnjača, motor „Yamaha“, 6 ks, broj M140429910 i rezervoar od 12 litara, kao i riba karaš, o
čemu je sačinjena potvrda o privremeno oduzetim sredstvima JP za Nacionalne parkove Crne Gore broj 4114/2 od 02.04.2021. godine, koju je ovaj okrivljeni potpisao. Ovakve odbrane okrivljenih sud je cijenio kao medjusobno
saglasne i istinite, jer su se isti decidno izjasnili na sve bitne okolnosti predmetnog dogadjaja, a odbrane okrivljenih potvrdjene su prije svega sadržinom službene zabilješke JP za Nacionalne parkove Crne Gore, NP Skadarsko
jezero-Službe zaštite br. 4114/2 od 02.04.2021. godine i zapisnika o izvršenoj kontroli JP Nacionalni parkovi Crne Gore br. 4114/2 od 02.04.2021. godine, iz kojih je nesumnjivo utvrdjeno da su dana 02.04.2021. godine, oko 10,00
časova u mjestu Đ. G. na Skadarskom jezeru, nadzornici Nacionalnog parka izvršili kontrolu nad okrivljenim nakon čega su isti legitimisani, a utvrđeno je da su isti vršili izlov ribe mrežom popusnicom za vrijeme lovostaja, na
koji način su ulovili jednu ribu karaš. Dakle, sud je odbrane okrivljenih i sve izvedene dokaze prihvatio i iz njih nesumnjivo utvrdio činjenično stanje opisano u izreci presude, a imajući u vidu da su isti medjusobno saglasni u
pogledu postupanja okrivljenih predmetnom prilikom tj. da su isti nesumnjivo na Skadarskom jezeru u mjestu Đ. G. lovili ribu mrežom u vrijeme lovostaja, što ni okrivljeni nisu sporili u svojoj odbrani.
Postupajući na naprijed navedeni način, okrivljeni su prekršili odredbu čl. 19 st. 1 tač. 18 Zakona o slatkovodnom ribarstvu i akvakulturi („Službeni list Crne Gore“ broj 17/2018 od 20.03.2018. godine), kojom je propisano da je
radi zaštite i očuvanja riba i drugih vodenih organizama u ribolovnim vodama, ribolovnim područjima i ribolovnim revirima, zabranjeno u vrijeme lovostaja vršiti ulov riba i drugih vodenih organizama za koje je utvrđen
lovostaj, što je u konkretnom bio slučaj, kao i prekršili tač. 44 alineja 4 Naredbe o izmjenama Naredbe o ribolovnim zabranima, lovostaju i minimalnim veličinama riba i drugih vodenih organizama, ispod kojih je zabranjen
ulov, (Službeni list Crne Gore“, broj 37/2020 od 24.04.2020. godine), kojom je propisano da je na ribolovnim vodama opština Podgorica, Danilovgrad, Bar, Ulcinj i ribolovnom području "Skadarsko jezero" utvrđen lovostaj na:
šarana - krapa i ostale ciprinidne vrste od 15. marta do 15. maja, u koju vrstu spada i riba karaš, čime su se u radnjama okrivljenih stekli svi objektivni elementi bića krivičnog djela nezakonit ribolov iz čl. 326 st. 1 u vezi čl. 23 st.
2 Krivičnog zakonika Crne Gore.
Cijeneći subjektivni odnos okrivljenih prema izvršenom krivičnom djelu, sud nalazi da su isti bili svjesni da postupanjem na naprijed opisani način čine krivično djelo, što su u konkretnom slučaju i htjeli, znajući da je njihovo
djelo zabranjeno, a što jasno sud upućuje na zaključak da su znali da je ribolov u tom periodu bio zabranjen, što ni okrivljeni nisu sporili navodeći da su znali da je u predmetnom periodu lovostaj i da su svjesno postupili na
opisani način, pa se njihov psihički odnos prema izvršenom krivičnom djelu manifestuje kao direktan umišljaj, a čime su se stekli i svi subjektivni elementi bića navedenog krivičnog djela. Pritom, iz navedenog nedvosmisleno
proizilazi da su okrivljeni, učestvovanjem u radnji izvršenja sa umišljajem, zajednički izvršili krivično djelo koje im je stavljeno na teret, postupajući kao saizvršioci u smislu odredbe čl. 23 Krivičnog zakonika Crne Gore, jer iz
naprijed navedenog činjeničnog stanja nesumnjivo proizilazi da su okrivljeni zajedno i po prethodnom dogovoru predmetnom prilikom izašli na jezero sa već pomenutim sredstvima za ribolov kako bi lovili ribu za svoje
potrebe, a što u konačnom ni sami nisu sporili.
Odlučujući o vrsti i visini krivičnih sankcija za okrivljene, sud je najprije u smislu čl. 42 Krivičnog zakonika Crne Gore, cijenio sve okolnosti od kojih zavisi izbor i vrsta istih, u okviru zakonom propisanog minimuma i maksimuma
za predmetno krivično djelo, pa je na strani okrivljenog V. M. cijenio njegove porodične prilike, odnosno da je isti oženjen, njegovo držanje nakon učinjenog krivičnog djela, odnosno priznanje i izraženo kajanje, njegove
imovne prilike, odnosno da je isti lošeg imovnog stanja, kao i njegov raniji život, odnosno da ovaj okrivljeni do sada nije osuđivan, a što je sud utvrdio iz citiranog uvjerenja iz kaznene evidencije na njegovo ime, dok
otežavajućih okolnosti nije bilo, a na strani okrivljenog M. P., sud je od olakšavajućih okolnosti cijenio njegove imovne prilike, odnosno da je isti lošeg imovnog stanja, njegovo držanje nakon učinjenog krivičnog djela, odnosno
priznanje i izraženo kajanje, kao i njegov raniji život, odnosno da isti do sada nije osuđivan, a što je sud utvrdio iz citiranog uvjerenja iz kaznene evidencije na njegovo ime, dok otežavajućih okolnosti nije bilo ni na strani ovog
okrivljenog, pa je sud cijeneći naprijed navedene olakšavajuće okolnosti, primjenom odredbi čl. 53 i 54 Krivičnog zakonika Crne Gore, okrivljenim za izvršeno krivično djelo izrekao uslovne osude, na način što im je utvrdio
kazne zatvora u trajanju od po 30 (trideset) dana i istovremeno odredio da se iste neće izvršiti, ukoliko okrivljeni u roku od 1 (jedne) godine po pravosnažnosti presude ne izvrše novo krivično djelo, nalazeći da će se uslovnim
osudama, kao mjerama upozorenja, u dovoljnoj mjeri uticati na okrivljene da ubuduće ne vrše krivična djela, čime će se sa uspjehom ostvariti svrha uslovne osude iz čl. 52 Krivičnog zakonika Crne Gore, odnosno da će se u
svemu ostvariti svrha propisivanja i izricanja krivičnih sankcija iz čl. 4 st. 2 Krivičnog zakonika Crne Gore.
Sud je cijeneći predlog zastupnika optužbe, da se okrivljenima na osnovu čl. 75 (st. 1 i 2) u vezi čl. 326 st. 4 Krivičnog zakonika Crne Gore, izrekne mjera bezbjednosti oduzimanja predmeta, sredstava za ribolov, i to drvenog
čuna-3 kolomata zelene boje, mreže popusnice-krapnjače, te motora „Yamaha“ 6 ks, broj M140429910, sa rezervoarom od 12 litara, koji predmeti su oduzeti od okrivljenog V. M., a što proizilazi iz potvrde o privremeno
oduzetim sredstvima JP za Nacionalne parkove Crne Gore-Nacionalnog parka Skadarsko jezero-Služba zaštite broj 4114/2 od 02.04.2021. godine, našao da u odnosu na okrivljene V. M. i M. P. radi ostvarivanja svrhe predmetne
mjere bezbjednosti, prema istim nije nužno izreći navedenu mjeru u odnosu na nabrojane stvari, obzirom da je sud ubjedjenja da okrivljeni, a imajući u vidu njihovo držanje nakon izvršenog krivičnog djela, te činjenicu da su
oba okrivljena imali izuzetno korektno ponašanje prema nadzornicima predmetne prilike, a što proizilazi iz zapisnika o izvršenoj kontroli koji su isti sačinili, kao i posebno izraženo kajanje i prihvatanje odgovornosti, navedena
sredstva neće ponovo upotrijebiti za izvršenje krivičnog djela.
Kako su okrivljeni oglašeni krivim, isti su shodno odredbi čl. 226 i 229 Zakonika o krivičnom postupku, obavezani da u roku od 15 dana po pravosnažnosti presude, pod prijetnjom prinudnog izvršenja, u korist budžeta Crne
Gore, na žiro račun broj 832-21-37 uplate iznose od po 30,00 eura na ime sudskih paušala, koji iznosi su odmjereni shodno trajanju i složenosti postupka, kao i imovnom stanju okrivljenih, dok drugih troškova nije bilo.
Na osnovu navedenog, a shodno čl. 374 Zakonika o krivičnom postupku, odlučeno je kao u izreci presude.
OSNOVNI SUD U PODGORICI
Dana 20.07.2021. godine
S U D I J A
Larisa Mijušković-Stamatović, s.r.
PRAVNA POUKA:
Protiv ove presude može se izjaviti žalba,
u roku od 8 dana od dana prijema pisanog otpravka,
Višem sudu u Podgorici, a preko ovog Suda.
ZTO: Marina Sekulić
Dn-a: Po primjerak presude dostaviti:
-ODT-u Podgorica
-okrivljenima
-a/a
Postupljeno dana: _______2021. godine
Namještenik suda: _________________
Osnovni Sud u Podgorici
K 445/2021
19. Jul 2021

Email

Facebook

LinkedIn

Twitter

Štampa