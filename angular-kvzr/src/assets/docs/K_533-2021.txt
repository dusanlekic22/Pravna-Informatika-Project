K. br. 533/21
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog V. R. zbog krivičnog djela nezakonit ribolov iz člana 326 st. 2 Krivičnog zakonika Crne Gore, nakon
pravosnažnosti rješenja o usvajanju sporazuma o priznanju krivice, dana 01.12.2021. godine, donio je
P R E S U D U
Okrivljeni: V.R., JMB ., od oca S. i majke S., rođene S., rođen .... godine u P., sa prebivalištem u P. - Ulica S. M. br. ..., državljanin Crne Gore, razumije crnogorski jezik, koji je i njegov jezik, elektrotehničar računara, neoženjen, bez
djeca, pismen, završio srednju školu, srednjeg imovnog stanja, osuđivan presudama O. S. u K. K. br. 167/14/14 od 13.12.2016. godine zbog krivičnog djela nasilničko ponašanje iz čl. 399 Krivičnog zakonika Crne Gore (uslovna
osuda) i O. suda u P. K. br. 817/17 od 15.10.2018. godine zbog krivičnog djela laka tjelesna povreda iz čl. 152 st. 2 u vezi sa st. 1 Krivičnog zakonika Crne Gore (45 dana zatvora), protiv kojeg se ne vodi postupak za drugo krivično
djelo.
Kriv je
Što je:
Dana 07.07.2021. godine, u P., svjestan svog djela čije je izvršenje htio znajući da je njegovo djelo zabranjeno, na dijelu rijeke Morača od mosta "Milenijum" prema M., u vremenskom intervalu od 16.00 do 17.45 časova,
suprotno zabrani propisanoj članom 19 stav 1 tačka 4 Zakona o slatkovodnom ribarstvu i akvakulturi ("Službeni list CG" broj 17/18 od 20.03.2018. godine), lovio ribu podvodnom puškom - sredstvom kojim je ribolov zabranjen,
i tom prilikom izlovio 5 riba vrste "K." ukupne težine oko 4 kg,
- čime je izvršio krivično djelo nezakonit ribolov iz čl. 326 stav 2 Krivičnog zakonika Crne Gore.
Pa sud okrivljenog zbog navedenog krivičnog djela primjenom čl. 4 st. 2, čl. 32, čl. 41 i čl. 42 st. 1 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku,
O S U Đ U J E
Na kaznu rada u javnom interesu, u trajanju od 360 (tri stotine šezdeset) časova, a koja kazna će se izvršiti za vrijeme od 6 (šest) mjeseci, s tim što ne može biti duža od 60 (šezdeset) časova u toku 1 (jednog) mjeseca.
Ukoliko okrivljeni ne bude vršio rad u javnom interesu, ova kazna će se zamijeniti kaznom zatvora, tako što će se svakih započetih 60 (šezdeset) časova rada u javnom interesu, zamijeniti kaznom zatvora u trajanju od 1
(jednog) mjeseca.
Na osnovu čl. 75 i čl. 326 stav 4 Krivičnog zakonika Crne Gore prema okrivljenom se izriče:
MJERA BEZBJEDNOSTI
ODUZIMANJE PREDMETA
Oduzimaju se od okrivljenog podvodna led lampa, puška "M." kratka, silikonska maska i disaljka "Kresi", osam komada tegova sa pojasem, nož, odijelo "K.a.", rukavice, čarape 13 mm, peraje "Benchat mundial one", ručna
torba "Givova", kao sredstava za ribolov i predmeti upotrijebljeni u izvršenju krivičnog djela.
Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom izvršenja.
Oštećeni Sportski ribolovni klub "Podgorica" se upućuje da imovinskopravni zahtjev može ostvarivati u parničnom postupku.
O b r a z l o ž e nj e
Okrivljenom Vojislavu Rešetaru je optužnim predlogom Osnovnog državnog tužilaštva u Podgorici Kt. br. 1062/21 od 21.07.2021. godine stavljeno na teret krivično djelo nezakonit ribolov iz čl. 326 stav 2 Krivičnog zakonika
Crne Gore.
Nakon podnošenja optužnog predloga sudu, državna tužiteljka, okrivljeni i njihov branilac su zaključili sporazum o priznanju krivice dana 05.11.2021. godine.
Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac a koji se nalaze u spisima predmeta.
Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog, te da je okrivljeni Vojislav Rešetar u vrijeme, mjesto i na način opisan u izreci ove presude učinio krivično
djelo nezakonit ribolov iz čl. 326 st. 2 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.
Odlučujući o kazni iz sporazuma o priznanju krivice, zaključenog između stranaka i branioca, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a krivična sankcija
odgovara svrsi kažnjavanja u okviru opšte svrhe propisivanja i izricanja krivičnih sankcija. Tom prilikom je sud imao u vidu olakšavajuće okolnosti koje se nalaze na strani okrivljenog, a koje je cijenila državna tužiteljka
prilikom pregovaranja o visini kazne, odnosno njegovo držanje poslije učinjenog krivičnog djela izraženo kroz prihvatanje odgovornosti i priznanje krivice, dok je od otežavajućih okolnosti cijenjen njegov raniji život, odnosno
osuđivanost presudama koje su navedene u izreci.
Okrivljeni je obavezan da shodno članu 226 i 229 Zakonika o krivičnom postupku plati troškove krivičnog postupka u iznosu od 30,00 €, koji predstavljaju paušalne troškove, koji su određeni shodno trajanju i složenosti
postupka i imovnom stanju okrivljenog.
Shodno čl. 239 st. 2 Zakonika o krivičnom postupku oštećeni Sportski ribolovni klub "Podgorica" je upućen da imovinskopravni zahtjev može ostvarivati u parničnom postupku.
Imajući u vidu iznijete razloge, na osnovu čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.
OSNOVNI SUD U PODGORICI
Dana, 01.12.2021. godine
ZAPISNIČARKA S U D I J A
Edina Kraja,s.r. Rade Ćetković,s.r.
PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.
ZTO: Edina Kraja
ZAPISNIČARKA S U D I J A
Edina Kraja Rade Ćetković
DN-a: Po primjerak presude dostaviti:
- ODT Podgorica,
- Okrivljenom,
- Braniocu okrivljenog,
- Ovlašćenom predstavniku oštećenog,
- a/a.
Postupljeno dana __________
Namještenik suda__________
Osnovni Sud u Podgorici
K 533/2021
01. Decembar 2021

Email

Facebook

LinkedIn

Twitter

Štampa