OSNOVNI SUD U PLAVU
K. br. 3/2020
U IME CRNE GORE
Osnovni sud u Plavu, sudija Hilmija Sujković, sa zapisničarem Edinom Nikočević, u krivičnom predmetu okrivljenog D. Š., iz P., zbog krivičnog djela nezakonit ribolov iz čl. 326. st. 2. Krivičnog Zakonika Crne Gore, po optužnom
predlogu ODT u Plavu, KT.br.8/2020 od 23.01.2020. godine , po održanom usmenom, javnom, glavnom pretresu u prisustvu: okrivljenog, državne tužiteljke u Plavu Drite Rugovac i predstavnika oštećenog Sportsko ribolovnog
kluba „P. j.", iz Plava, O. B., donio je i javno objavio dana 18.02.2020. god.
P R E S U D U
Okrivljeni D. Š., JMBG ..., od oca Dž.i majke M., rođene C., rođen .... godine, u Plavu, gdje i prebiva, državljanin Crne Gore, nezaposlen, oženjen, otac jednog maloljetnog djeteta, pismen, završio srednju školu, lošeg imovnog
stanja, neosuđivan.
K r i v j e
Što je :
Dana 17. decembra 2019. godine, oko 14,30 časova, u Plavu, na rijeci Ljuči , u reonu Š. L., svjestan svog djela čije izvršenje je htio i znajući da je njegovo djelo zabranjeno, protivno članu 19. stav 1.tačka 3. Zakona o
slatkovodnom ribarstvu i akvakulturi (Sl.List CG br. 17/2018) lovio ribu laksenom mrežom-sredstvom kojim je ribolov zabranjen i kojim se ribe masovno uništavaju, na način što je navedenog dana postavio laksenu mrežu
dužine 30m i visine 1,70m u rijeku, i sa njom uhvatio 4 komada ribe, lipjen dužine 41cm, 41cm, 40cm i 40cm i težine 800g, 800g, 700g i 700g, a kada je primijetio ribočuvare M. C. i T. P., odmah se kajakom žute boje uputio prema
svojoj vikendici, nakon čega su ribočuvari iz vode izvadili mrežu sa 4 ulovljene ribe,
- čime je izvršio krivično djelo nezakonit ribolov iz čl.326. st.2. KZCG.
Pa ga sud za izvršeno krivično djelo na osnovu navedenog zakonskog propisa te primjenom članova: 4 stav 2, 32, 41 i 42 KZCG i čl.226. st. 2. tačka 9. i 374. ZKP,
O S U Đ U J E
Na kaznu rad u javnom interesu u trajanju od 180 (jednastotinaiosamdeset) časova, koji rad će se obaviti u vremenskom periodu od 3 (tri) mjeseca po pravosnažnosti presude, s tim što rad ne može biti duži od 60 (šezdeset)
časova u toku jednog mjeseca.
Ukoliko okrivljeni ne bude vršio rad u javnom interesu, ova kazna će se zamijeniti kaznom zatvora tako što će se svakih započetih 60 (šezdeset) časova rada u javnom interesu zamijeniti kaznom zatvora od 1 (jednog) mjeseca.
Okrivljeni se obavezuje da na ime troškova krivičnog postupka-paušala plati iznos od 30,00 (trideset) eura, u roku od 15 dana po pravosnažnosti presude pod prijetnjom prinudnog izvršenja.
Predstavnik oštećenog Sportsko ribolovnog kluba „P. j.", iz Plava, O.B., se radi ostvarivanja imovinsko pravnog zahjeva za naknadu štete upućuje na parnicu.
Prema okrivljenom se shodno čl. 67. st. 1. tačka 7. i 75. st. 1. Krivičnog zakonika Crne Gore, i z r i č e
MJERA BEZBJEDNOSTI
Oduzimanje predmeta, te se od istog oduzimaju ulovljene ribe i laksena ribarska mreža dužine 30m i visine 1,70m, kao predmeti izvršenja krivičnog djela.
O b r a z l o ž e n j e
Osnovno državno tužilaštvo u Plavu, optužnim predlogom KT.br.8/2020 od 23.01.2020. godine, optužilo je D. Š., iz Plava, za krivično djelo nezakovit ribolov iz čl.326. st.2. KZCG.
Pri podnesenom optužnom predlogu je sve do kraja krivičnog postupka u svemu ostala i državna tužiteljka u Plavu Drita Rugovac, pa je u završnoj riječi predložila sudu da okrivljenog D. Š. oglasi krivim za navedeno krivično
djelo i osudi ga na kaznu rad u javnom interesu u trajanju od 180 časova.
Predstavnik oštećenog Sportsko ribolovnog kluba "Plavsko jezero", iz Plava, predsjednik O. B., se u završnoj riječi pridružio krivičnom gonjenju protiv okrivljenog i zadržao pravo da odštetni zahtjev ostvaruje u parnici.
Izjašnjavajući se o optužbi ODT u Plavu, okrivljeni D. Š. je u svojim odbranama iz prethodnog postupka i sa glavnog pretresa u potpunosti priznao izvršenje krivičnog djela koje mu je ovom optužbom stavljeno na teret,
istakavši da je tačno da je dana 17.12.2019 godine, na rijeci Ljuči, u mjestu Š. L., ribarskom mrežom vršio ulov ribe i pored toga što je znao da je takav način ribolova zabranjen. Naime, naveo je da je nekoliko dana prije ovog
dana, prilikom šetnje na obali rijeke Lj., pronašao ribarsku mrežu, pa je dana 17.12.2019. godine, odlučio da istu oproba. Zbog toga je ovu mrežu stavio u svoj kajak i nakon što se sa istim otisnuo na pomenutu rijeku ovu mrežu
bacio u vodu, kako se to inače radi prilikom lova sa mrežom. Nakon kraćeg vremena je začuo glas ribočuvara T.P., kojeg inače poznaje, kako mu nešto govori, ali nije dobro čuo šta. Zbog toga je sa kajakom odmah pošao prema
obali na kojoj se nalazi njegovo imanje i nakon što je kajak izvukao iz vode i ostavio ga iza drvene kućice-šadrvana, gdje inače stalno stoji, otišao je prema svom imanju kako bi sa jedne od parcela uklonio folije koje su
prethodne godine upotrebljavali za sjetvu paprika. Ubrzo poslije toga kod njega su došla dva policajca OB u Plavu i obavijestili ga da zbog nedozvoljenog ribolova mora poći sa njima radi davanja potrebnih obavještenja. Na
kraju je ponovo naveo da je znao da je lov ribe sa mrežom zabranjen ali da je i pored takvog znanja to ipak učinio kako bi oprobao mrežu koju je pronašao na obali rijeke Ljuče, ne razmišljajući pritom o posljedicama takve
svoje radnje. U završnoj riječi je još jednom priznao izvršenje krivičnog djela koje mu je javnom optužbom stavljeno na teret, izrazio kajanje i žaljenje zbog njegovog izvršenja i obećao sudu da tako nešto više nikada neće
napraviti.
Sud je cijenio priznanje okrivljenog Demira Šarkinovića, u pogledu izvršenja krivičnog djela koje mu je javnom optužbom stavljeno na teret, pa je našao da je isto jasno, logično, potpuno i što je najbitnije u svemu saglasno sa
izvedenim dokazima, a samim tim i uvjerljivo, te ga je kao takvo u potpunosti prihvatio. Naime, sud je radi provjere priznanja okrivljenog, odnosno radi što pravilnijeg i zakonitijeg rešavanja ove krivične stvari u dokaznom
postupku izveo sledeće dokaze: saslušao svjedoke, O. B., T. P. i M.C.,pročitao zapisni o izvršenoj kontroli ribočuvarske službe Sportskog ribolovnog kluba „P. j.“ , broj ... od 17.12.2019. godine, ugovor o ustupanju ribljeg Fonda
na korišćenje, broj ... od 20.07.2017. godine, potvrde Uprave policije - Odjeljenja bezbjednosti Plav, o privremeno oduzetim predmetima broj ... od 17. 12. 2019. godine i o davanju na čuvanje stvari i predmeta, broj ... od
17.12.2019. godine, na ime O. B. i izvršio uvid u fotodokumentaciju Uprave policije - Odjeljenja bezbjednosti Plav, broj ... od 31.12.2019. godine i uvjerenje iz kaznene evidencije Ministarstva pravde Crne Gore KE ..., od
24.01.2020.godine, za okrivljenog D. Š., pa je ocjenom izvedenih dokaza i njihovim uporedjivanjem sa odbranom okrivljenog utvrdio da isti u potunosti potvrdjuju njegovo priznanje.
Tako su svjedoci T. P. i M. C., u svojim iskazima koje je sud u potpunosti prihvatio ocijenivši ih jasnim, logičnim, saglasnim kako međusobno tako i sa ostalim izvedenim dokazima a samim tim i uvjerljivim, u svemu potvrdili
priznanje okrivljenog kako u pogledu vremena i mjesta tako i u pogledu načina izvršenja krivičnog djela, saglasno istakavši da su istog lično zatekli na licu mjesta prilikom bacanja ribarske mreže u rijeku Ljuču, radi ulova ribe.
Naime, izjašnjavajući se na okolnosti zaticanja okrivljenog D. Š.u nezakonitom ribolovu, pomenuti svjedoci su saglasno istakli, da su dana 17. 12. 2019.godine, oko 13,00 časova, kao ribočuvari u sportskom ribolovnom klubu „
P. .“, zajedno pošli na obalu rijeke Ljuče, obzirom da su prethodnog dana na ovoj rijeci vidjeli neko lice sa kajakom žute boje. Za to vrijeme njihov kolega O. B., je ovu rijeku, u dijelu koji su kontrolisali, osmatrao dvogledom sa
mjesta „V.“. Pošto ih je isti negdje oko 14,00 časova, preko mobilnog telefona obavijestio da je na rijeci primijetio osobu sa žutim kajakom, kazao im je da nađu dobar zaklon i vide o kom licu se radi. Zbog toga su pronašli
zaklon i na 15m od mjesta na kojem su se sklonili zapazili žuti kajak, kojim je upravljao okrivljeni D. Š., kojeg inače dobro poznaju. Dalje su primijetili da je okrivljeni u jednom trenutku iz kajaka rastegao i spustio u vodu
ribarsku mrežu, nakon čega se kajakom vozio po rijeci, povremeno provjeravajući da li u mreži ima ulova. Pri tom je veslom lupao po vodi kako bi ribu utjerao u mrežu koju je postavio. Kada je poslije izvjesnog vremena,
prilikom ponovne provjere mreže, vidio da u njoj nema ribe, istu je izvukao i ponovo bacio u vodu nešto nizvodnije. Za to vrijeme njih dvojica su ga neprimjetno pratili obalom i kada je isti u jednom trenutku podigao mrežu da
provjeri da li u njoj ima ulova, svjedok T. ga je fotografisao. Odmah nakon toga su mu se glasno predstavili kao ribočuvari i kazali mu da nezakonito lovi ribu, zbog čega je on izvučenu mrežu bacio u vodu i sa kajakom se udaljio
prema suprotnoj obali, gdje su se nalazili njegovo imanje i vikendica. Jasno su vidjeli trenutak kada je isti izašao iz čamca i ovaj čamac vukao za kanap sve do vikendice, gdje ga je ostavio. Nakon toga se uputio prema jednoj
njivi gdje je neko vrijeme šetao. Tada je svjedok M.C. mobilnim telefonom pozvao predsjednika kluba Omara Bašića i tražio od njega da na lice mjesta pošalje gliser i kolege ribočuvare kako bi iz vode izvadili mrežu. Nakon što
su na lice mjesta gliserom došli kolege O. B. i Dž. K., pokazali su im mjesto na kojem je okrivljeni bacio mrežu, pa su oni istu i izvukli iz rijeke. Prilikom izvlačenja i stavljanja ove mreže u gliser, primijetili su da su u istoj uhvaćene
4 ribe vrste lipjen, dužine od po 40cm. U međuvremenu su na lice mjesta, sa okrivljenim D. Š., došli i policajci Odjeljenja bezbjednosti Plav, kojima su kolege B.i K. predali oduzetu ribu sa mrežom.
Priznanje okrivljenog u pogledu vremena, mjesta i načina izvršenja predmetnog krivičnog djela kao i u pogledu vrste i broja nezakonito ulovljenih riba je u svom iskazu u svemu potvrdio i svjedok O. B., istakavši da je dana
17.12.2019. godine, sa kolegama T. P. i M. C., organizovao akciju protiv ribokradica na rijeci Ljuči. Pri tom su njih dvojica do ove rijeke pošli pješice, dok je on sa autom pošao prema vidikovcu „Vardište“, kako bi sa tog mjesta
rijeku osmatrao dvogledom. Pošto je bila zima i na drveću nije imalo lišća, to se iz tog razloga pomenuta rijeka, na dijelu koje su kontrolisale pomenute kolege, jasno vidjela. Nakon što je na njoj dvogledom primjetio žuti kajak
i jedno lice u njemu koje nije mogao prepoznati, mobilnim telefonom je pozvao kolegu C. i na taj način ih navodio kuda da se kreću i šta da rade. Kada je ovo lice zaustavilo kajak, javio im je da tom mjestu pažljivo priđu kako bi
utvrdili o kojem licu se radi. Pošto ga je poslije kraćeg vremena kolega C.obavijestio da se radi o okrivljenom D. Š., kojeg svi trojica dobro poznaju, rekao mu je da je isti nekoliko puta podizao i vraćao mrežu u vodu i da je pri
tom ljuljajući čamac pravio buku kako bi ribe potjerao prema ovoj mreži. Zbog toga je kolegama kazao da okrivljenog prvo fotografišu i da mu se nakon toga jave i predstave. Nakon što su oni to učinili, vidio je kako se
okrivljeni sa kajakom brzo udaljava prema vikendici-pomoćnom objektu, koji se nalazio na suprotnoj obali. Zbog toga je prvo pozvao policiju i obavijestio ih o ovom događaju a nakon toga i kolegu D. K.kazavši mu da pripremi
klubski gliser. Odmah poslije toga je sa Dž. K., preko jezera gliserom otišao na lice mjesta i nakon što su im kolege P. i C. pokazali mjesto na kojem je okrivljeni bacio mrežu, istu su izvukli iz vode i stavili je u čamac. Radilo se o
najlonskoj mreži u kojoj su bile ulovljene 4 ribe, vrste Lipjen. Ubrzo poslije toga su na lice mjesta sa okrivljenim D. Š. došli i policajci Odjeljenja bezbjednosti Plav, nakon čega su po njihovom nalogu svi zajedno pošli do zgrade
Odjeljena bezbjednosti Plav, gdje su izvršili fotografisanje i mjerenje mreže i ulovljene ribe.
Konačno, priznanje okrivljenog u pogledu vremena, mjesta i načina izvršenja predmetnog krivičnog djela kao i u pogledu vrste i broja nezakonito ulovljenih riba je u svemu potvrđeno i zapisnikom o izvršenoj kontroli
ribočuvarske službe Sportskog ribolovnog kluba „P. j.“ , broj - ... od 17.12.2019. godine, potvrdama Uprave policije –Odjeljenja bezbjednosti Plav, o privremeno oduzetim predmetima broj ... od 17.12.2019. godine i o davanju
na čuvanje stvari i predmeta, broj ... od 17.12.2019. godine i fotodokumentacijom Uprave policije –Odjeljenja bezbjednosti Plav, broj 60/19 od 31.12.2019. godine, jer je i na osnovu ovih dokaza takođe utvrđeno da su pomenuti
svjedoci dana 17.12.2019. godine, prilikom kontrole lova ribe na rijeci Ljuči, u nezakonitom ribolovu laksenom ribarskom mrežom zatekli okrivljenog D. Š..
Kako iz svega izloženog proizilazi da u pogledu utvrđivanja krivičnog djela koje je optužnim predlogom ODT u Plavu, stavljeno na teret okrivljenom D. Š., nije bila sporna nijedna činjenica, sud je stao na stanovište da su
činjenice iz činjeničnog opisa izreke presude u svemu dokazane i da je okrivljeni počinio predmetno krivično djelo.
Ocjenjujući pravno utvrđeno činjenično stanje sud nalazi da su u radnji okrivljenog sadržana sva bitna, kako subjektivna tako i objektivna, obilježja krivičnog djela nezakonit ribolov iz čl. 326. st. 2. KZCG, pa mu je za izvršeno
krivično djelo i izrekao kaznu bliže opisanu u izreci presude. Kako krivično djelo nezakonit ribolov predstavlja djelo sa blanketnom dispozicijom odnosno djelo koje svojim sadržajem upućuje na posebne propise kojima se
uređuje ova oblast, to se okrivljeni u konkretnom slučaju nije pridržavao odredbe člana 19. stav 1. tačka 3. Zakona o slatkovodnom ribarstvu i akvakulturi, kojom je propisano da je radi zaštite i očuvanja riba i drugih vodenih
organizama u ribolovnim vodama, ribolovnim područjima i ribolovnim revirima zabranjen ribolov uz upotrebu osti, trokuke ili na način štetan za razmnožavanje i sa sredstvima kojima se masovno uništavaju ribe i drugi vodeni
organizmi. Znači, radnja izvršenja krivičnog djela koje je počinio okrivljeni sa sastoji u tome što je u ribolovnim vodama rijeke Ljuče, dana 17.12.2019. godine, oko 14,30 časova, laksenom ribarskom mrežom, sredstvom kojim
se masovno uništavaju ribe i drugi vodeni organizmi, lovio ribu, čime je i izvršio krivično djelo nezakonit ribolov iz člana 326. st.2. KZCG.
Sud je cijenio i vinost, odnosno psihički odnos okrivljenog u odnosu na radnju izvršenja predmetnog krivičnog djela pa je našao da je okrivljeni prilikom izvršenja ovog djela postupao sa direktnim umišljajem. Okrivljeni je bio
svjestan, što je i sam priznao u svojoj odbrani, da je na ribolovnim vodama rijeke Ljuče zabranjen lov ribe ribarskim mrežama, pa je i pored takve svijesti dana 17.12.2019 godine, mrežom dužine 30m i visine 1,70m, izvršio ulov
četri Lipjena, dužine:41cm,41cm,40cm i 40cm i težine: 800gr, 800gr,700gr i 700gr, čime je i manifestovao svoje htjenje za izvršenje predmetnog krivičnog djela.
Prilikom izbora vrste i visine krivične sankcije koju treba primijeniti prema okrivljenom za izvršeno krivično djelo, sud je pored težine, načina izvršenja i društvene opasnosti krivičnog djela uzeo u obzir i stepen krivične
odgovornosti okrivljenog kao i sve ostale okolnosti koje su relevantne u tom pogledu. Tako je od olakšavajućih okolnosti sud okrivljenom cijenio i uzeo u obzir: da je porodičan čovjek, da je otac jednog maloljetnog djeteta, da
ranije nije osuđivan, da je u potpunosti priznao izvršenje krivičnog djela koje mu je javnom optužbom stavljeno na teret, da je izrazio kajanje i žaljenje zbog njegovog izvršenja i da je obećao sudu da više nikada neće loviti ribu
na taj način.
Kako otežavajućih okolnosti na strani okrivljenog nije bilo a sud je navedene olakšavajuće okolnosti i po broju i po značaju cijenio kao osobito olakšavajućeg karaktera, to je našao da u konkretnom slučaju ima uslova da se
prema njemu izrekne kazna rad u javnom interesu, pa ga je, imajući u vidu i njegovu saglasnost za izricanje ove vrste kazne, na osnovu čl. 41. KZ CG osudio na istu u trajanju od 180 časova, koji rad će se obaviti u vremenskom
periodu od 3 mjeseca po pravosnažnosti presude, s tim što rad ne može biti duži od 60 časova u toku jednog mjeseca.
Sud je uvjerenja da je izrečena kazna srazmjerna težini izvršenog krivičnog djela i stepenu krivično -pravne odgovornosti okrivljenog, te da će se i ovom vrstom i visinom krivične sankcije, u okviru opšte svrhe izricanja krivičnih
sankcija predviđene čl. 4. st. 2. KZ CG, postići svrha kažnjavanja propisana čl. 32. istog Zakona. Osnovano se može očekivati da će izrečena sankcija pozitivno djelovati na prevaspitanje okrivljenog i da će ista uticati na njega da
ubuduće ne vrši krivična djela.
Odluka o troškovima krivičnog postupka je zasnovana na odredbi čl. 229. st. 1. ZKP. Visina troškova u iznosu od 30,00 eura, predstavlja paušal koji je odmjeren sobzirom na složenost i trajanje krivičnog postupka te obzirom na
imovno stanje okrivljenog, shodno čl. 226. st. 3. ZKP.
Kako je predstavnik oštećenog sportskog ribolovnog kluba „Plavsko jezero“ predsjedik O. B., u svojoj završnoj riječi zadržao pravo da imovinsko pravni zahtjev ostvaruje u parnici, to je sud u pogledu ovog zahtjeva odlučio kao
u izreci presude, na osnovu člana 239. stav 2. ZKP.
Na osnovu člana 326. st. 4. u vezi sa čl. 67. stav 1 tačka 7. i članom 75. Krivičnog zakonika Crne Gore, sud je okrivljenom D.Š. izrekao i mjeru bezbjednosti oduzimanje predmeta, te je od istog oduzeo ulovljene ribe i laksenu
ribarsku mrežu dužine 30m i visine 1,70m, kao predmeta izvršenja krivičnog djela.
Na osnovu iznijetih razloga odlučeno je kao u izreci presude.
OSNOVNI SUD U PLAVU
Dana 18.02.2020 godine
ZAPISNIČAR S U D I J A
Edina Nikočević Hilmija Sujković
PRAVNA POUKA:
Protiv ove presude može se izjaviti žalba
Višem sudu u Bijelom Polju, preko ovog suda,
u roku od 8 dana od dana njenog prijema.
DNA:
1x ODT-u, Plav
1x okrivljenom, D. Š.
1 x oštećenom, sportskom rib. klubu „P. j.“
Osnovni Sud u Plavu
K 3/2020
18. Februar 2020

Email

Facebook

LinkedIn

Twitter

Štampa