K. br. 545/21
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenih S. Š. i G. Š., zbog krivičnog djela nezakonit ribolov iz čl. 326 st. 2 u vezi sa čl. 23 st. 2 Krivičnog zakonika
Crne Gore, nakon javnog glavnog pretresa održanog 11.10.2021. godine, u prisustvu zastupnika optužbe M. Lj. - savjetnika u Osnovnom državnom tužilaštvu u Podgorici i okrivljenih, istog dana izrekao je i objavio,
P R E S U D U
Okrivljeni:
1. S. Š., JMB ..., od oca D. i majke P., rođene K., rođen ... godine u Pg, sa prebivalištem u Pg - B. bb, državljnin Crne Gore, razumije crnogorski jezik, njegov jezik je srpski, vozač, oženjen, otac troje djece, pismen, završio srednju
školu, lošeg imovnog stanja, osuđivan presudom Osnovnog suda u Baru K. br. 98/03 od 19.05.2003. godine zbog krivinog djela nedozovljena trgovina iz čl. 147 st. 1 KZ RS (uslovna osuda), protiv kojeg se ne vodi postupak za
drugo krivično djelo.
2. G. Š., JMB ..., od oca S. i majke M., rođene M., rođen ... godine u Pg, sa prebivalištem u Pg - B. bb, državljanin Crne Gore, razumije crnogorski jezik, koji je i njegov jezik, konobar, oženjen, otac dvoje maloljetne djece, pismen,
završio srednju školu, lošeg imovnog stanja, neosuđivan, protiv kojeg se ne vodi postupak za drugo krivično djelo.
Krivi su
Što su:
Dana 29.05.2021. godine, oko 23.00 časa, na rejonu rijeke M., zvanom "K. T.", u Pg, zajedno i po prethodnom dogovoru, svjesni svog djela čije izvršenje su htjeli i znajući da je isto zabranjeno, suprotno čl. 19 st. 1 tač. 4 Zakona o
slatkovodnom ribarstvu i akvakulturi ("Službeni list Crne Gore" br. 17/2018 od 20.03.2018. godine), iako je to zabranjeno, lovili ribu električnim uređajima - akumulatorom, pretvaračem za struju i sondom - sredstvima kojima
se masovno uništavaju životinje, kojom prilikom su ulovili 6 komada ribe "pastrmka" i dva komada ribe "šaran", a u čemu su otkriveni dana 30.05.2021. godine, oko 01.10 časova, od strane ovlašćenih policijskih službenika
Sektora granične policije,
- čime su kao saizvršioci izvršili krivično djelo nezakonit ribolov iz čl. 326 st. 2 u vezi sa čl. 23 st. 2 Krivičnog zakonika Crne Gore.
Pa im sud za navedeno krivično djelo primjenom čl. 4 st. 2, čl. 42 st. 2, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU
Kojom im utvrđuje kazne zatvora u trajanju od po 6 (šest) mjeseci, i istovremeno određuje da se one neće izvršiti ako okrivljeni u roku od 3 (tri) godine po pravosnažnosti presude ne učine novo krivično djelo.
Na osnovu čl. 75 st. 3 u vezi sa čl. 326 st. 4 u vezi sa st. 1 Krivičnog zakonika Crne Gore prema okrivljenima se izriče:
MJERA BEZBJEDNOSTI
ODUZIMANJE PREDMETA
Oduzimaju se od okrivljenih S. Š. i G. Š. sredstava za ribolov: drveni čun, vanbrodski motor od 4 KS marke "T.", broj motora 357016, jedno veslo, jedna plastična posuda, rezervoar za gorivo, četiri mrežaste čuvarice za ribu, dva
akumulatora, pretvarač za struju, sonda za izlov ribe, lampa za osvjetljavanje sa držačem za glavu, kao i ulov: šest komada pastrmke i dva šarana.
Obavezuju se okrivljeni da plate na ime troškova krivčnog postupka iznos od po 50,00 €, u roku od 15 dana po pravosnažnosti presude, pod prijetnjom izvršenja.
O b r a z l o ž e nj e
Okrivljenima S. i G. Š. je optužnim predlogom Osnovnog državnog tužilaštva u Podgorici Kt. br. 914/21 od 27.07.2021. godine stavljeno na teret krivično djelo nezakonit ribolov iz čl. 326 st. 2 u vezi sa čl. 23 st. 2 Krivičnog
zakonika Crne Gore. Zastupnik optužbe je u završnoj riječi ostao pri podnijetom optužnom predlogu, predloživši sudu da okrivljene oglasi krivima i da ih osudi po zakonu, kao i da im izrekne mjeru bezbjednosti oduzimanje
predmeta.
Okrivljeni S. Š. i G. Š. su u odbranama datim u izviđaju i na glavnom pretresu priznali izvršenje krvičnog djela stavljenog im na teret i svoju krivicu u bitnom saglasno navodeći da su 29.05.2021. godine, negdje oko 22.30 časova
krenuli vozilom na rijeku M. kako bi lovili nešto ribe. Na vozilu su zakačili prikolicu i u nju utovarili drveni čun, vanbrodski motor marke "T." od 4 KS, jedno veslo, rezervoar za gorivo, četiri mrežaste čuvalice za ribu, dva
akumulatora, sondu za izlov ribe, lampu za osvjetljavanje i pretvarač struje. Dolaskom na rejon riječe M. zvani "K. T." započeli su sa izlovom ribe oko 23 časa. Okrivljeni S. Š. je koristio sondu i pretvarač za struju sa
akumulatorima i vršio izlov ribe, dok je okrivljeni Gavrilo Šišević upravljao čamcem. Tom prilikom su ulovili šest komada pastrmke i dva komada šarana. Negdje oko 00.30 časova narednog dana, odnosno 30.05.2021. godine
uputili su se ka obali da bi krenuli kući. Nakon što su čamac, sredstva za izlov ribe i samu ribu utovarili u prikolicu vozila i krenuli prema kući zaustavili su ih službenici granične policije i priveli ih u stanicu.
Uzimajući u obzir potpuno i jasno priznanje okrivljenih, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda
iz registra kaznenih evidencija Ministarstva pravde, ljudskih i manjinskih prava KE 1256/2021 i KE 1257/2021 oba od 01.09.2021. godine, kao i rješenja Osnovnog suda u Podgorici Kv. br. 545/21 od 20.07.2021. godine i Kv. br.
546/21 od 30.06.2021. godine, od kojih zavisi vrsta i mjera krivične sankcije. Na taj način je tokom postupka nesumnjivo utvrđeno da su okrivljeni dana 29.05.2021. godine, oko 23.00 časa, na rejonu rijeke M., zvanom "K. T.", u
Pg, zajedno i po prethodnom dogovoru, suprotno čl. 19 st. 1 tač. 4 Zakona o slatkovodnom ribarstvu i akvakulturi ("Službeni list Crne Gore" br. 17/2018 od 20.03.2018. godine), iako je to zabranjeno, lovili ribu električnim
uređajima - akumulatorom, pretvaračem za struju i sondom - sredstvima kojima se masovno uništavaju životinje, kojom prilikom su ulovili 6 komada ribe "pastrmka" i dva komada ribe "šaran", a u čemu su otkriveni dana
30.05.2021. godine, oko 01.10 časova, od strane ovlašćenih policijskih službenika Sektora granične policije.
Članom 19 st. 1 tač. 4 Zakona o slatkovodnom ribarstvu i akvakulturi ("Službeni list Crne Gore" br. 17/2018 od 20.03.2018. godine) je propisano da je radi zaštite i očuvanja riba i drugih vodenih organizama u ribolovnim
vodama, ribolovnim područjima i ribolovnim revirima zabranjeno loviti ribu i druge vodene organizme vatrenim oružjem, elektrouređajem, eksplozivnim napravama, podvodnom puškom i nagonom (hvatanje rukom,
bacanjem kamenja, razgonjenjem veslima, ograđivanjem ili građenjem). Imajući u vidu da su okrivljeni u konkretnom slučaju lovili ribu elektrouređajima, jasno je da su prekršili citiranu zakonsku odredbu.
Cijeneći subjektivni odnos okrivljenih prema izvršenom djelu, sud nalazi da su isti postupali sa direktnim umišljajem, odnosno da su bili svjesni da zajedno love ribu električnom strujom, a očigledno je da su to i htjeli. Time su
u njihovim radnjama pored objektivnih ostvareni i subjektivni elementi bića krivičnog djela nezakonit ribolov iz čl. 326 st. 2 u vezi sa čl. 23 st. 2 Krivičnog zakonika Crne Gore.
Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore, cijenio sve okolnosti koje utiču na njenu vrstu i visinu, pa je od olakšavajućih okolnosti na strani oba okrivljena cijenio njihove
lične prilike, odnosno da su porodični ljudi i da su lošeg imovnog stanja, njihovo držanje nakon učinjenog krivičnog djela izraženo kroz potpuno i jasno priznanje koje je doprinijelo bržem i efikasnijem okončanju krivičnog
postupka te iskreno kajanje, a na strani okrivljenog G. Š. i njegov raniji život, odnosno neosuđivanost, što je utvrđeno iz izvoda iz rješenja Osnovnog suda u Podgorici Kv. br. 546/21 od 30.06.2021. godine, dok je na strani
okrivljenog S. Š. kao otežavajuća okolnost cijenjen njegov raniji život, odnosno osuđivanost zbog krivičnog djela navedenog u izreci presude, što je utvrđeno iz izvoda iz registra kaznenih evidencija Ministarstva pravde,
ljudskih i manjinskih prava KE 1256/21 od 01.09.2021. godine i rješenja Osnovnog suda u Podgorici Kv. br. 545/21 od 20.07.2021. godine. Imajući u vidu navedene okolnosti, sud je okrivljenima, shodno čl. 53 i čl. 54 Krivičnog
zakonika Crne Gore izrekao uslovnu osudu, kao u izreci presude, nalazeći da prema okrivljenima nije nužno primijeniti kaznu radi krivičnopravne zaštite, jer se može očekivati da će se i upozorenjem uz prijetnju kaznom
zatvora u trajanju od šest mjeseci i vremenom provjeravanja u periodu od tri godine, na okrivljene u dovoljnoj mjeri uticati da ubuduće ne vrše krivična djela. Na navedeni način će se uspješno ostvariti svrha uslovne osude iz
čl. 52 st. 2 Krivičnog zakonika Crne Gore u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.
Sud je shodno čl. 75 st. 3 u vezi sa čl. 326 st. 4 u vezi sa st. 2 Krivičnog zakonika Crne Gore prema okrivljenima izrekao mjeru bezbjednosti oduzimanje predmeta, pa su od okrivljenih oduzeta sredstva za ribolov: drveni čun,
vanbrodski motor od 4 KS marke "T.", broj motora 357016, jedno veslo, jedna plastična posuda, rezervoar za gorivo, četiri mrežaste čuvarice za ribu, dva akumulatora, pretvarač za struju, sonda za izlov ribe, lampa za
osvjetljavanje sa držačem za glavu, kao i ulov: šest komada pastrmke i dva šarana.
Kako su okrivljeni oglašeni krivima, sud ih je, shodno čl. 226 i čl. 229 Zakonika o krivičnom postupku, obavezao da na ime paušalnih troškova postupka plate iznos od po 50,00 eura, koji je određen prema trajanju i složenosti
postupka i imovnom stanju okrivljenih.
Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.
OSNOVNI SUD U PODGORICI
Dana 11.10.2021. godine
ZAPISNIČARKA S U D I J A
Edina Kraja,s.r. Rade Ćetković,s.r.
PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.
ZTO. Edina Kraja
Osnovni Sud u Podgorici
K 545/2021
11. Oktobar 2021

Email

Facebook

LinkedIn

Twitter

Štampa